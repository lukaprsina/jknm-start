# Čaganka - nov dolenjski globinski rekord [4]

V Sloveniji je trenutno registriranih preko 9000 jam in brezen, od tega jih na območju geografske Dolenjske leži preko 2000. Jamarski klub Novo mesto jih raziskuje že od svoje ustanovitve leta 1962. Intenzivnost raziskovanja se zadnje desetletje stopnjuje, saj je naš klub od leta 2001 dalje med vsemi slovenskimi jamarskimi društvi na prvem mestu po številu oddanih zapisnikov za raziskane jame.

Kljub razmeroma velikemu številu jam na Dolenjskem, pa le-te po globini ne sodijo v slovenski vrh. Globljih od 100 m je pri nas "le" 22 jam, globlji od 200 m pa sta samo dve brezni: Veliko brezno v Sušjaku pri Loškem Potoku (229 m) ter Štirnica na Kočevskem Rogu (205 m).

Rezultat intenzivnih jamarskih raziskav na Poljanski gori v občini Črnomelj, ki jo obravnavamo kot jugovzhodno nadaljevanje Kočevskega roga, je novoodkrito brezno <b>Čaganka</b>, ki leži na istoimenskem hribu, ki razmejuje Belo krajino od Poljanske doline. Razvejano stopnjasto brezno odlikujejo&nbsp;ogromne notranje dvorane, katerih dna&nbsp;krasijo podzemska jezera.

Raziskave nove podzemske lepotice so trajale od julija do novembra tega leta. Zaradi predvidenega novembrskega deževja smo jamarji raziskave ustavili na najnižji točki brezna, imenovani Game over, ki leži 244 m globlje od jamskega vhoda. Brezno je trenutno od vhoda pa vse do globine 130 m razopremljeno in je torej pripravljeno za prezimovanje. Vrvi bomo oprali in zamenjali, raziskovanje pa bomo nadaljevali v naslednjem letu.

![Načrt Čaganke (iztegnjeni profil). Risala Borivoj Ladišić in Srečko Vidic.](https://jknm-novice.s3.eu-central-003.backblazeb2.com/caganka-nov-dolenjski-globinski-rekord-4-14-11-2008/01_nacrt_2_za_splet.jpg)

<b>Izvirne vtise jamarjev o našem sprotnem raziskovanju Čaganke preberite na naših spletnih naslovih:</b>

22.7.2008: [/novica?id=17](/novica?id=17)

14.8.2008:&nbsp;&nbsp;[/novica?id=19](/novica?id=19)

15.9.2008: [/novica?id=24](/novica?id=24)

<b>Povezave</b>:

<a href="https://jknm.s3.eu-central-1.amazonaws.com/caganka-nov-dolenjski-globinski-rekord-4-14-11-2008/caganka_tekst.pdf" target="_blank">Sporočilo za javnost</a> (pdf, 380 KB)

<a href="https://jknm.s3.eu-central-1.amazonaws.com/caganka-nov-dolenjski-globinski-rekord-4-14-11-2008/01_nacrt_3_za_tisk.jpg" target="_blank">Načrt Čaganke za tisk</a> (jpg, 230 KB)

## Dodatek 18.11.2008: Novinarska konferenca

Enega večjih raziskovalnih uspehov našega kluba smo po našem mnenju zelo uspešno predstavili na novinarski konferenci, ki je bila 17.11.2008 v mali dvorani Kulturnega centra Janeza Trdine v Novem mestu. Multimedijsko predstavitev so pripravili in vodili Marko Pršina, Borivoj Ladišić in Srečko Vidic. Prvi je predstavil prostorsko razporeditev krasa in jam v slovenskem in posebej dolenjskem prostoru. Borivoj je predstavil dvoletne raziskave na Židovcu in Čaganki na Poljanski gori, katerih plod je tudi nova dolenjska rekorderka. Srečko pa se je osredotočil na same raziskave v stopnjastem breznu, ki so trajale od julija do novembra 2008.

![Marko Pršina, Srečko Vidic in Borivoj Ladišić pred sedmo silo. Foto Andrej Gašperič.](https://jknm-novice.s3.eu-central-003.backblazeb2.com/caganka-nov-dolenjski-globinski-rekord-4-14-11-2008/1.jpg)

![Borivoj predstavlja raziskave na Poljanski gori. Foto Andrej Gašperič.](https://jknm-novice.s3.eu-central-003.backblazeb2.com/caganka-nov-dolenjski-globinski-rekord-4-14-11-2008/2.jpg)

Ob zaključku predstavitve je Srečko pripravil kratek, a zgoščeno zmontiran video, ki kronološko prikazuje postopno raziskovanje Čaganke.

<video align="center" src="https://www.youtube.com/embed/zzqJSxM_Eu8" width="80%" isUpload="true" />

Obisk sedme sile je bil zelo dober, kar kaže, da bo
nova jama pustila pomembno sled v dolenjskem in slovenskem medijskem
prostoru. Jamarji verjamemo, da bo rekorderka in s tem uspešno
raziskovalno delo JKNM ustrezno predstavljena.